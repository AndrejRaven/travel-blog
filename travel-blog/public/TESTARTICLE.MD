Tajlandia na własną rękę - porady praktyczne
Tajlandia – czyli jeden z najchętniej odwiedzanych krajów Azji Południowo-Wschodniej. Co roku przyciąga miliony turystów z całego świata. To kraj prawie dwukrotnie większy od Polski, a jego walutą jest baht tajski (we wrześniu 2025 roku 1 baht to około 11 groszy). Jeśli szukacie miejsca na swoją pierwszą „dziką destynację”, Tajlandia będzie świetnym wyborem na początek. Jest tanio, smacznie i przepięknie.
W Tajlandii spędziliśmy miesiąc i chcielibyśmy podzielić się z wami praktycznymi wskazówkami, które pomogą przygotować się do samodzielnej podróży.
Podróż do Tajlandii odbyliśmy na przełomie grudnia i stycznia 2024/2025 roku.

Wizy i szczepienia
Jako Polacy jesteśmy dość uprzywilejowani – aby wybrać się do Tajlandii, potrzebujemy właściwie tylko paszportu, trochę złotówek i dobrego humoru. Obowiązuje nas ruch bezwizowy na 60 dni, a od 1 maja 2025 roku dodatkowo trzeba wypełnić TDAC – elektroniczną kartę przyjazdową, w której wpisujemy nasze dane: imię, nazwisko, datę urodzenia, datę przyjazdu i planowaną datę opuszczenia kraju.
Dodatkowo konieczne jest posiadanie biletu wyjazdowego z Tajlandii – może to być lotniczy, kolejowy lub autobusowy. Nam początkowo nie pozwolono wejść na pokład samolotu do Tajlandii, dopóki nie okazaliśmy biletu powrotnego. Podpowiem wam jednak, że wystarczy nawet kupić bilet autobusowy do Malezji (koszt ok. 250 zł za dwie osoby) i problem znika.
Jest też opcja zakupu biletu lotniczego z możliwością zwrotu pieniędzy w razie odwołania – przydatne, jeśli chcecie mieć pełną elastyczność. Pamiętajcie jednak, że ostateczną decyzję o wpuszczeniu do kraju podejmuje pogranicznik więc może się zdarzyć, że nawet nie zapyta o bilet wyjazdowy i po prostu was wpuści.
Nie są wymagane żadne obowiązkowe szczepienia dla podróżnych z Polski, z wyjątkiem przypadku przebywania z krajów, gdzie występuje żółta febra. Zaleca się jednak rozważenie szczepień przeciwko WZW A i B, tężcowi, błonicy, krztuścowi, durowi brzusznemu, japońskiemu zapaleniu mózgu i wściekliźnie, a także ochronę przed komarami. Jeżeli będzie przebywać jedynie na terenie resortów, żadne szczepienie nie będą potrzebne.

Klimat - kiedy najlepiej się wybrać
Tajlandia znajduje się w strefie klimatu zwrotnikowego monsunowego, co oznacza wyraźny podział na porę suchą i deszczową. Najlepsze miesiące na podróż do Tajlandii to listopad–luty, choć warto pamiętać, że jest to wysoki sezon turystyczny. My byliśmy w grudniu i turystów było naprawdę mnóstwo.
Tajowie często żartobliwie mówią, że w Tajlandii są trzy pory roku: gorąca, gorętsza i najgorętsza. W grudniu temperatura oscyluje zazwyczaj między 28℃ a 35℃. Podczas gorętszej pory roku, czyli od marca do maja, termometry mogą pokazać nawet 40℃, a w porze deszczowej dochodzą do tego ulewne opady.
Deszcze w Tajlandii bywają intensywne, ale zazwyczaj krótkotrwałe. Jeśli zależy wam na spokojnym zwiedzaniu lub chcecie mieć plaże prawie tylko dla siebie, warto rozważyć podróż między czerwcem a październikiem. Trzeba jednak pamiętać, że w niektórych miejscach morze może być w tym okresie momentami bardzo wzburzone.

Jak dostać się do Tajlandii
Odpowiedź jest oczywista – do Tajlandii najłatwiej dostać się samolotem. To najszybszy sposób podróży. Obecnie nie ma bezpośrednich połączeń z Polski, ale istnieją trzy najczęstsze i zazwyczaj najtańsze opcje:
Lot przez Oslo – z Norwegii można złapać bezpośrednie połączenie do Bangkoku. Pamiętaj jednak, że w Oslo są dwa lotniska, więc warto sprawdzić dokładnie, z którego z nich będziesz wylatywać.
Lot przez Ateny – dostępne są bezpośrednie loty do Tajlandii z Grecji.
Lot przez Berlin - dostępne bezpośrednie połączenie.
Lot przez Zjednoczone Emiraty Arabskie – to częsta i stosunkowo tania opcja, często z dodatkową przesiadką w Indiach.
⚠️ Uwaga: jeśli lecisz przez Indie, koniecznie sprawdź, czy nie potrzebujesz wizy tranzytowej. Nie wszystkie lotniska w Indiach obsługują tranzyt bezwizowy.

Transport - czyli jak się przemieszczać
Przemieszczanie się po Tajlandii jest niesamowicie łatwe i przyjemne. Do wyboru macie samoloty, autobusy, pociągi, taksówki, tuk-tuki, skutery, a nawet autostop.
Autobusy
W miastach, a zwłaszcza w Bangkoku, dostępnych jest kilka opcji autobusowych. Najtańsze to stare, rozklekotane autobusy z drewnianą podłogą i otwartymi oknami – przejazd kosztuje około 6,5 bahta. To prawdopodobnie najtańszy sposób poruszania się po mieście, obok własnych nóg.
W Bangkoku kursują także autobusy klimatyzowane, a ceny zaczynają się od około 10 bahtów, w zależności od pokonanego dystansu. Nie trzeba martwić się o bilety – konduktor chodzi po autobusie i sprzedaje je pasażerom, pilnując przy okazji, aby nikt nie jechał na tak zwaną „na gapę”.
Dostępne są też autobusy między miastami. Są nowoczesne, klimatyzowane i wygodne. W autobusach typu VIP otrzymacie wodę, przekąskę i kocyk. Kursują również autobusy nocne, dzięki którym można pokonać pół kraju w ciągu nocy, oszczędzając przy tym na noclegu. Ceny różnią się w zależności od dystansu i klasy autobusu.
Pociągi
Jeżeli chodzi o pociągi, również istnieje kilka klas. Najtańszy to pociąg bez przedziałów. Można w nim odbyć nawet nocną podróż – tak jak my spędziliśmy 13 godzin na drewnianych ławkach 😅. Niezbyt wygodny sposób podróżowania, ale zdecydowanie tani!
Dostępne są też pociągi z opcją łóżka, które oferują znacznie większy komfort i pozwalają w wygodny sposób pokonać dłuższy dystans.
https://youtu.be/RyHKOQoSTqI
Taxi i Tuk-Tuki
Kolejną opcją poruszania się po Tajlandii są taksówki i tuk-tuki. My osobiście nie korzystaliśmy z taksówek ani tuk-tuków, ale jeśli chodzi o tuk-tuki, niektóre robiły naprawdę wrażenie – pełne światełek LED i z głośną muzyką na pokładzie.
Skutery
Kwestia skuterów w Azji zasługuje na osobny artykuł, a może nawet książkę 😅. Skuter wynajęliśmy kilkukrotnie i cieszymy się, że zaczęliśmy w Tajlandii, bo ruch w Indonezji, a zwłaszcza w Wietnamie, jest jeszcze bardziej szalony.
Ceny wynajmu zaczynają się od około 35 zł + depozyt lub paszport (polecam zostawić depozyt w gotówce, nigdy paszportu – to dokument, dzięki któremu możemy wrócić do domu lub kontynuować podróż, więc pilnujmy go jak oka w głowie). Cena za litr paliwa we wrześniu 2025 to około 4,5 zł.
Jeśli chodzi o prawo jazdy, w Tajlandii nie można jeździć skuterem na dowodzie osobistym ani na prawie jazdy kategorii B. Tajska policja akceptuje tylko prawo jazdy kategorii A. Trzeba pamiętać, że w razie kolizji lub wypadku odpowiadamy w 100% z własnej kieszeni, a żadne ubezpieczenie tego nie pokrywa. Obowiązkowe jest również noszenie kasku.
Autostop
Tajlandia to pierwszy kraj, w którym spróbowaliśmy autostopu. Na początku szło nam bardzo opornie – stawaliśmy w złych miejscach i na nieodpowiednich drogach. Na północy, pod Chiang Mai, czekaliśmy aż 3 godziny, i NIKT się nawet nie zatrzymał. Po tym czasie poddaliśmy się i wzięliśmy autobus.
Na południu sytuacja wyglądała zupełnie inaczej. Udało nam się złapać samochód nawet na Phuket, gdzie wszyscy mówili, że to niemożliwe. Kilka dni później jechaliśmy do parku oddalonego o 500 km – i pierwszy samochód, który się zatrzymał, okazał się jechać dokładnie w tym samym kierunku co my!
Autostop w Tajlandii oceniam na 9/10. Ludzie czasem zatrzymywali się nawet na autostradzie i cofali się, żeby nas zabrać, a zdarzało się też, że podrzucali nas dokładnie pod hotel lub atrakcję, do której zmierzaliśmy. Tajlandia to świetne miejsce, by zacząć swoją przygodę z autostopem.

Internet i karta SIM
Najtańszą opcją korzystania z internetu w Tajlandii jest zakup lokalnej karty SIM. Istnieją dwa rodzaje kart – lokalna i turystyczna. Jak łatwo się domyślić, karta turystyczna jest kilkukrotnie droższa.
Zakup lokalnej karty SIM może wymagać trochę cierpliwości. W wielu sklepach typu 7/11 odmówią sprzedaży, tłumacząc, że karty dla lokalnych nie mogą sprzedawać turystom – nam udało się dopiero w ósmym sklepie. Ważne jest, aby mówić, że właśnie się tu przeprowadziłeś/aś i potrzebujesz lokalnej karty.
Do zarejestrowania karty potrzebny jest paszport. Obsługa sklepu zrobi zdjęcie paszportu i Twoje, a następnie prześle wniosek przez specjalną aplikację, która aktywuje pakiet.
My za lokalną kartę SIM z nielimitowanym internetem zapłaciliśmy 20 zł za 30 dni. Karty turystyczne kosztują od 30 zł za 15 GB na 8 dni, albo 60 zł za 30 GB na 15 dni.
Protip: W sklepach 7/11 i na niektórych przystankach jest darmowe WI-Fi.

Noclegi w Tajlandii
Ceny noclegów w Tajlandii są bardzo różnorodne i zależą przede wszystkim od lokalizacji oraz standardu zakwaterowania. Poniżej przedstawiam przykładowe stawki:
Hostele – ceny wahają się od 15 do 100 zł za noc, w zależności od jakości, miasta i regionu. Najdrożej wypadają miejsca takie jak Phuket, Krabi czy Koh Phi Phi. Warto też zwrócić uwagę, by nie zarezerwować hostelu imprezowego, jeśli planujemy spokojny wypoczynek.
Hotele – ceny zaczynają się od około 45 zł za noc i rosną w zależności od liczby gwiazdek i standardu. Jak to mówią: „Sky is the limit”.
Airbnb – wynajem pokoju przez Airbnb zaczyna się od około 30 zł za noc.
Guesthouse’y – nocleg u gospodarza to wydatek od około 40 zł za noc, choć wszystko zależy od lokalizacji i standardu.

Jedzenie - czyli czego warto spróbować
Tajlandia znana jest ze swojej przepysznej kuchni. Zamieszczam poniżej kilka propozycji potraw, które nam osobiście najbardziej zasmakowały podczas naszej podróży.
Pad Thai - Nasz absolutny numer jeden. Pad Thai to nic innego jak smażony makaron z sosem, jajkiem, kiełkami fasoli, orzeszkami ziemnymi, limonką i opcjonalnie chili. Do wyboru warianty z tofu, kurczakiem lub krewetkami.
Mango Sticky Rice - Czyli numer jeden wśród deserów. Składa się z ryżu (klejący, odpowiednio przygotowany), mleczka kokosowego i mango. Niebo w gębie!
Ryż smażony - po prostu ryż smażony z sosem sojowym, jajkiem i przyprawami. Warianty z tofu, kurczakiem, krewetkami i owocami morza.
Tom Yum - kwaśna zupa z krewetkami. Dosyć pikantne.
Pad Kra Pao - mięso mielone z tajską bazylią i jajkiem. Podawane z ryżem.
Som Tum (Yum Som Tum)- Jest to kwaśna i ostra sałatka z zielonej, nie dojrzałej papai, z dodatkiem pomidorów i orzeszków ziemnych.
Massaman Curry - czyli łagodne curry z ziemniakami i orzeszkami o słodko-kwaśnym smaku.
Należy zaznaczyć, że woda kranowa w Tajlandii nie jest pitna. Należy o tym pamiętać by nie skończyć z przebojami żołądkowymi.

Atrakcje - co warto zobaczyć
Poniżej lista 10 atrakcji mniej lub bardziej turystycznych z całej Tajlandii. W przygotowaniu bardziej szczegółowy artykuł opisujący atrakcje Bangkoku i Tajlandii Północnej i Południowej.
Khao San Road (Bangkok) - Słynna i głośna ulica, mekka backpackerów. W dzień jeden wielki bazar, wieczorem market z jedzeniem i dyskoteki. Można zjeść skorpiony i inne robaki.
Wielki Pałac i Świątynia Szmaragdowego Buddy (Bangkok) - Stanowiący oficjalną rezydencję królewską przez prawie 200 lat (do 1946 roku). Jednym z najbardziej wyróżniających się budynków jest Wat Phra Kaew, Świątynia Szmaragdowego Buddy, która jest uważana za najświętsze miejsce religijne w Tajlandii. Na terenie kompleksu znajdują się muzea, do których wstęp jest dodatkowo płatny. W cenie biletu jest również wizyta w teatrze, w którym wystawiana jest lokalna sztuka (przedstawienia odbywają się kilka razy dziennie) oraz muzeum tekstyliów królowej Sirikit.
Wstęp płatny 500 bahtów.
Jim Thompson House Muzeum (Bangkok) - Niegdyś dom nowojorskiego architekta.. To piękne muzeum powstało jako sposób na oddanie hołdu ważnemu człowiekowi w historii Tajlandii. Otrzymał królewski order Białego Słonia, bardzo prestiżowe wyróżnienie w kraju. Wokół muzeum jest kilka wspaniałych wystaw, na których można kupić niesamowite rzeczy. Sam Jim Thompson wypromował jedwab w Tajlandii. Zaginął w tajemniczy sposób w Cameron Highlands w Malezji.
Wstęp płatny 250 bahtów.
Raan Jay Fai (Bangkok) - street food z gwiazdką Michelin
Ayutthaya - założone w połowie XIV wieku. Miasto było stolicą Syjamu, czyli ówczesnej Tajlandii. Tytułem stolicy Ayutthaya cieszyła do 1767 roku, kiedy to miasto zostało niemal całkowicie zniszczone w trakcie birmańskiej inwazji. Po samym mieście chodzi się bezpłatnie ale na teren niektórych ruin i świątyń wstęp jest płatny.
Doi Inthanon - czyli najwyższy szczyt Tajlandii liczący 2 565 metrów n.p.m.. Można wypożyczyć skuter w Chiang Mai i na nią wjechać, trzeba mieć jednak na uwadze to, że zjazd z niej nie należy do najłatwiejszych. Wstęp do Parku Narodowego na której terenie się znajduje to koszt 300 bahtów za osobę + za ewentualny pojazd.
The Highland People Discovery Museum - muzeum poświęcone ludziom z północnej Tajlandii. Wstęp jest bezpłatny ale donację się mile widziane.
Park Narodowy Erawan - park narodowy 200 km od Bangkoku. Na terenie parku kilka wodospadów, w których można się kąpać. Na terenie parku w wyznaczonym miejscu można rozbić namiot. Zaleca się ostrożność poruszania po zmroku gdyż można natknąć się na dzikiego słonia lub tygrysa.
Wstęp płatny 300 bahtów.
Railay Beach - przepiękna, niegdyś ukryta plaża niedaleko Ao Nang w Krabi. Można się tam dostać jedynie łodzią. Na miejscu możliwość plażowania, wypicia drinka, wypożyczenia kajaku czy nawet wspinaczki, tej zorganizowanej jak i również samodzielnej.
Park Narodowy Sirinat - zlokalizowany na wyspie Phuket. Z plaży na terenie parku można podziwiać bardzo nisko przelatujące samoloty. Po godzinie 17 wstęp bezpłatny. Na terenie parku w wyznaczonym miejscu można rozbić namiot.
TAJLANDIA - samoloty latają NAD GŁOWAMI!
Przykładowe ceny
Poniżej zamieszczam przykładowe ceny produktów w 2025 roku. Należy zaznaczyć, że żywienie się na mieście w Azji południowo-wschodniej wychodzi znacznie taniej niż samodzielnie przygotowywanie posiłków.
Woda 1l - 10 THB
Mleko 1l - 50 THB
Masło - 50 THB
Jajka 12 szt. - 80 THB
Banany 1kg - 40 THB
Mango 1kg - 40 THB
Mięso z kurczaka 1kg - 100 THB
Ryż 1kg - 40 THB
Obiad w lokalnej knajpce/street food - ok. 50 THB
Obiad w droższej restauracji - od 250 THB
Tost w 7/11 - 40 THB
Lokalne piwo Chang - ok. 90 THB

Podsumowanie - wyjazd do Tajlandii
Mam nadzieję, że powyższe wskazówki pomogą Ci zorganizować samodzielną podróż do Tajlandii. Na koniec dodam, że ten kraj wcale nie jest tak dziki i niebezpieczny, jak czasem może się wydawać – choć oczywiście zawsze warto mieć oczy dookoła głowy.
Komunikacja z Tajami nie powinna sprawić większych problemów. To bardzo otwarci i życzliwi ludzie, a w miejscach turystycznych wielu z nich mówi całkiem dobrze po angielsku.
Tajlandia nie bez powodu nazywana jest „krajem uśmiechu” – więc pakuj plecak lub walizkę i ruszaj w drogę!
